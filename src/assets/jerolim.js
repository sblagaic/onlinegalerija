export default text1 = `Moderna galerija – nacionalni muzej moderne umjetnosti ovogodišnji izložbeni program zaključuje kritičkom retrospektivom
velikana hrvatskog slikarstva Jerolima Miše, koju priređuje u suradnji s Galerijom umjetnina iz Splita, 
a u povodu 130 obljetnice rođenja i 50 godina smrti istaknutog hrvatskoga slikara.

Izložba pod nazivom Jerolim Miše: od buntovnika do barda u autorskom konceptu dr. sc. Ane Šeparović donosi fenomenološki i problemski prikaz 
opusa kojeg predstavlja kroz karakteristične tematske odnosno idejne cjeline. Kako se Miše iskušao u raznovrsnim medijima i žanrovima: slikarstvu,
 grafičkom dizajnu, likovnoj kritici i književnosti, slike su na izložbi praćene njegovim tekstovima, kao i tekstovima njegovih suvremenika. 
 Na taj način istaknute su brojne silnice – povijesni, politički i društveni kontekst, intelektualni i duhovni horizont, 
 ideologemi i ukus vremena – koje su se prelamale u njegovim djelima i koje nam otkrivaju iznimnu slojevitost ovog vrlo kompleksnog opusa. 
 Izložba pokazuje djela iz svih razdoblja: od 1910-ih kada se kao mladi slikar predstavlja kao buntovnik koji ruši stare naslijeđene vrijednosti,
  sve do poslijeratnog razdoblja kada postaje dio likovnog establišmenta – bard, koji još za života stječe kanonsko mjesto 
  unutar hrvatske likovne umjetnosti.

Postav izložbe, u koordinaciji Lade Bošnjak Velagić, više kustosice Moderne galerije, objedinjuje 130 umjetnikovih slika i crteža, 
najvećim dijelom iz zbirki Moderne galerije i Galerije umjetnina iz Splita, ali i iz brojnih hrvatskih muzejskih institucija te
 javnih i privatnih kolekcija.

Uz izložbu je predstavljena i knjiga Jerolim Miše, Dokumenti, vrijeme, kritike iz Biblioteke Povijest Moderne galerije. 
Riječ je o petom u nizu izdanja kojima se ova značajna institucija na svojevrstan način odužuje istaknutim osobnostima koje su sudjelovale u 
njezinom profiliranju i ostvarivanju statusa koji joj danas s pravom pripada. Uvažena povjesničarka umjetnosti i 
leksikografkinja dr. sc. Ana Šeparović – čiji su znanstveni radovi počevši od disertacije iz 2014., 
sustavno rasvjetljavali Mišino dugo djelatno razdoblje – priredila je ovu knjigu u kojoj se donosi izbor njegovih likovnih kritika i 
presjek javnog djelovanja umjetnika, koji je unatoč kratkom formalnom ravnateljstvu u Modernoj galeriji (od 1. travnja do 1. srpnja 1955.), 
neposredno utjecao na njezin ustroj i izložbene djelatnosti tijekom dužega razdoblja. Urednica knjige je dr. sc. Libuše Jirsak, 
donedavna viša kustosica Moderne galerije, koja je priredila i uredila prethodna tri izdanja iz iste biblioteke.

Nakon premijernog predstavljanja u Zagrebu, izložba Jerolim Miše: od buntovnika do barda , 
bit će pokazana u Galeriji umjetnina u Splitu, od 11. veljače do 28. ožujka 2021.`